+++
title = "03 भूमिका"

+++


ज्यौतिषवेदाङ्गम् याजुषाचार्यः

←[पुरोवाक्](/wiki/Jyautisha_Vedangam/%E0%A4%AA%E0%A5%81%E0%A4%B0%E0%A5%8B%E0%A4%B5%E0%A4%BE%E0%A4%95%E0%A5%8D "Jyautisha Vedangam/पुरोवाक्")

**[ज्यौतिषवेदाङ्गम्](/wiki/%E0%A4%9C%E0%A5%8D%E0%A4%AF%E0%A5%8C%E0%A4%A4%E0%A4%BF%E0%A4%B7%E0%A4%B5%E0%A5%87%E0%A4%A6%E0%A4%BE%E0%A4%99%E0%A5%8D%E0%A4%97%E0%A4%AE%E0%A5%8D "ज्यौतिषवेदाङ्गम्")**  
भूमिका  
[याजुषाचार्यः](/w/index.php?title=%E0%A4%B2%E0%A5%87%E0%A4%96%E0%A4%95%E0%A4%83:%E0%A4%AF%E0%A4%BE%E0%A4%9C%E0%A5%81%E0%A4%B7%E0%A4%BE%E0%A4%9A%E0%A4%BE%E0%A4%B0%E0%A5%8D%E0%A4%AF%E0%A4%83&action=edit&redlink=1 "लेखकः:याजुषाचार्यः (पृष्ठं न विद्यते)")

[उपोद्घातः](/wiki/Jyautisha_Vedangam/%E0%A4%89%E0%A4%AA%E0%A5%8B%E0%A4%A6%E0%A5%8D%E0%A4%98%E0%A4%BE%E0%A4%A4%E0%A4%83 "Jyautisha Vedangam/उपोद्घातः")→

**श्रीजानकीवल्लभो विजयते ।**

  

## 

## ***भूमिका ।***

जयति **मैथिलपाल**कलायुतः  
कनकसद्मनृपद्मदलायुतः ।   
इह सहस्रमुखेन सुपालितः  
किल कुलोककुलालकलालितः ॥ १ ॥  
  
ज्यौतिषं वैदिकैः स्वीयकण्ठे धृतं  
बुद्धिवृद्ध्यै चिरात् तत् सुखादाश्रितम् ।   
केनचिद्दुर्धियाऽऽकर्ण्य पत्राक्षरै-  
र्द्योतितं **याजुषं चार्च**मेवं भ्रमात् ॥ २॥   
  
स्खलितानि पदानि तानि दृष्ट्वा  
त्वपरैस्तत्र पराणि योजितानि ।   
अत एव परम्पराऽऽगतानि  
बहुधा सन्त्यधुना निरर्थकानि ॥ ३ ॥   
  
सदाचारा नष्टाः कविकुलमुखे कालकविता  
सदर्थाः सत्कोशे गुणिजनमुखे भोजनकथा ।   
कराम्भोजे मद्यं बहु च निरवद्यं विलसति  
श्रुतेश्छिन्नान्यङ्गान्यहह निखिलं कालकुकृतम् ॥ ४ ॥   
  
नयनै रहिता हिताहितानि  
न हि जानन्ति जना निजान्यजानि ।  
सहसा यदि ते चलन्ति तर्हि  
कुपथं यान्ति पतन्ति चान्धकूपे ॥ ५ ॥

  
वेदचक्षुश्च तेजोविहीनं परै-  
**र्मौक्तिकाविन्दु**रोगेण वीक्ष्य द्रुतम् ।   
**यूरपीयै**र्बुधैर्यत्नयन्त्रादिना  
मुद्रितं शोधितं मुद्रितं च श्रमात् ॥ ६ ॥   
  
चक्षुः किलामयमयं विकलं निरीक्ष्य  
तद्यत्नतोऽपि मनसेति विचिन्त्य कश्चित् ।   
तद्दुष्टरोगमपनेतुमथोद्यतो **बा**-  
**र्हस्पत्य**नामकविरस्ति च यः प्रसिद्धः ॥ ७ ॥   
  
तेनेह सूक्ष्मविधिना कविनाऽपनीय  
रोगव्रजं सकलवैदिकरञ्जनाय ।   
चक्षुः प्रकाशितमपि श्रमतस्तथाऽपि  
तेजो न जातमिह शुद्ध**सुधा**द्यभावात् ॥ ८ ॥   
  
तेषां च रीतिमवलम्ब्य विभूष्य वर्णैः  
सम्मार्ज्य रोगवलयं च कनीनिकायाः ।  
तेजोमयं निजसुधाक्षरयोगयुक्त्या  
चक्षुः श्रुतेः कृतमिदं हि **सुधाकरेण** ॥ ९ ॥

संप्रतीह शुचौ **काश्यां** प्रायो नानामुद्रणालययन्त्रितायामेव सत्यां
सद्यःसमुद्धाटितस्यास्य **प्राभाकरी-कम्पनी**-नामकमुद्रणालयस्य सर्वथा
सुष्ठु कार्यपाटवं विशदशुद्धमुद्रणं **विशेषतो जनतादुर्लभप्रकाशनोद्देशं**
चावगम्याहमपीमां स्तोकामात्म**कृति**मेतद्यन्त्रालयाधीशायैव समर्प्य सहर्षं
स्वोद्देशपूर्तिमगममिति ।

काशी  
१-१२-०६

**सुधाकरद्विवेदी** ।

